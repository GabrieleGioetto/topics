{
    "url": "https://www.lastampa.it/sport/calcio/2021/07/08/news/adesso-e-ufficiale-sergio-ramos-e-un-nuovo-giocatore-del-psg-1.40475706",
    "title": "Adesso è ufficiale, Sergio Ramos è un nuovo giocatore del Psg    ",
    "text": "PARIGI. Sergio Ramos è ufficialmente un giocatore del Psg. In una nota il club di Ligue 1 ha annunciato l'ingaggio del 35enne difensore spagnolo, che ha firmato un contratto fino al 2023. «Sono molto felice di unirmi al Psg», ha commentato Ramos, reduce dalla lunghissima esperienza con il Real Madrid, durata ben 16 stagioni. «Questo è un grande cambiamento nella mia vita, una nuova sfida ed è un giorno che non dimenticherò mai. Sono molto orgoglioso di far parte di questo progetto ambizioso, far parte di questa squadra con tanti grandi giocatori – ha detto – Il Psg è un club che si è già dimostrato ai massimi livelli. Voglio continuare a crescere e migliorare e aiutare la squadra a vincere quanti più trofei possibile». La società lo ha accolto attraverso le parole di Nasser Al-Khelaifi, presidente e ceo del club: «Oggi il Psg dà il benvenuto a uno dei più grandi giocatori della nostra epoca. Siamo lieti di annunciare che Sergio Ramos si è unito a noi. Sergio è un calciatore completo, uno dei migliori difensori nella storia del calcio. È un concorrente nato, un leader e un vero professionista. La sua grande esperienza e ambizione è in perfetta sinergia con quelle del club. Sono orgoglioso di vederlo con la maglia del Psg e so che i nostri tifosi gli riserveranno un'accoglienza fantastica» "
}