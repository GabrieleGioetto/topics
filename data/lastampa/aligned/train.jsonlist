{"id": 0, "text": "Piazza Affari conclude la giornata in rialzo (Ftse Mib +1,67% a 25.051 punti e All Share +1,59% a 27.499) nonostante la produzione industriale abbia segnato in maggio un calo dell\u20191,5% (mese su mese) e i timori di rallentamento della ripresa per il diffondersi delle varianti del Covid. Corrono le banche (Banco Bpm +5,80%, Unicredit +3,26%) e l\u2019industria (StMicroelectronics +3,74%, Cnh Industrial +3,44% e Stellantis +2,81%). Amplifon affonda (-6,39%) dopo un ordine esecutivo del presidente Biden per promuovere la concorrenza nell\u2019economia americana, che riguarda anche l'industria degli apparecchi acustici. Per Nexi un calo dello 0,59%. \u2014 ", "fpath": "https://www.lastampa.it/economia/2021/07/09/news/in-borsa-corrono-banco-bpm-e-stmicroelectronics-1.40480742"}
{"id": 1, "text": "Notiziario aeronautico. Procede a gran velocit\u00e0 il recupero post-Covid del trasporto nei cieli: la compagnia low cost Ryanair annuncia che nel mese di giugno ha trasportato 5,3 milioni di passeggeri, contro 400 mila nel giugno di un anno fa; la moltiplicazione \u00e8 per tredici e oltre. I suoi voli in trenta giorni sono stati 38 mila e il fattore di riempimento degli aerei 72%. Luke Air, nuovo brand commerciale della compagnia aerea italiana Blue Panorama Airlines, ha presentato qualche giorno fa all\u2019aeroporto porto di Milano il suo nuovo Airbus A330-200 dedicato ai voli di lungo raggio. La compagnia aerea, dopo oltre 20 anni di servizi di linea e charter di lungo raggio con i Boeing 767-300, ha avviato dal 2020 un programma di rinnovamento per rendere la flotta pi\u00f9 efficiente e i velivoli pi\u00f9 confortevoli. Gli altri due Airbus 330-200, come previsto dal piano di sviluppo internazionale di Blue Panorama Airlines, avranno base negli aeroporti di Varsavia e Praga. Da Varsavia opereranno voli per Capo Verde, Cura\u00e7ao, Krabi (Thailandia), Maldive, Punta Cana (Repubblica Dominicana), Salalah (Oman), Santa Clara (Cuba) e Zanzibar; da Praga raggiungeranno Maldive, Nosy Be (Madagascar), Punta Cana, Santa Clara e Zanzibar. La compagnia britannica easyJet In seguito all\u2019alleggerimento delle misure precauzionali anti-Covid per chi viaggia fra il Regno Unito e l'Italia incrementer\u00e0 i collegamenti da 7 aeroporti italiani verso Londra Gatwick e Bristol. Sono in vendita anche i voli tra Bergamo Orio al Serio e Parigi Charles de Gaulle e Amsterdam Schipol, in aggiunta a quelli gi\u00e0 disponibili per Olbia e Malaga. Emirates lancia Emirates Pay, un nuovo metodo di pagamento per l'acquisto di biglietti aerei, al momento disponibile per i clienti della Germania e del Regno Unito, che fanno acquisti tramite emirates.com. E\u2019 la prima compagnia aerea al mondo a lanciare questa alternativa di pagamento basata su una soluzione white label, sviluppata dall'International Air Transport Association (IATA) in partnership con Deutsche Bank. ", "fpath": "https://www.lastampa.it/economia/2021/07/10/news/ryanair-si-moltiplica-per-tredici-1.40482740"}
{"id": 2, "text": "Al via i lavori della seconda giornata del G20 dell'Economia di Venezia. \u00abVenerd\u00ec \u00e8 stata una giornata produttiva: abbiamo compiuto progressi nell'affrontare sfide globali cruciali, come la crisi climatica e porre fine alla pandemia. Non vedo l'ora di continuare la conversazione questo fine settimana\u00bb, ha scritto su Twitter la segretaria al Tesoro Usa, Janet Yellen. In un incontro con la stampa americana e tedesca, poi, la Yellen ha spiegato che un accordo su una tassa globale sulle multinazionali \u00e8 buono per tutti i governi e aiuter\u00e0 a far crescere il gettito fiscale chiudendo una corsa al ribasso fra i Paesi nel tagliare le aliquote fiscali per le imprese. Secondo quanto riporta Reuters, Yellen ha spiegato come non sia essenziale che tutti i Paesi siano d'accordo ma che le preoccupazioni di coloro che resistono all'accordo (in Europa ad esempio Ungheria e Irlanda, ndr) saranno affrontate nei mesi prossimi. Il G20, ha aggiunto il ministro delle Finanze della Germania, Olaf Scholz, ha fatto grandi progressi nella riforma fiscale per le aziende, con tutti i membri che supportano un accordo per fermare le multinazionali dallo spostare i profitti nei paradisi fiscali. \u00abOggi vediamo che tutti i Paesi stanno trovando un'intesa per supportare questo processo internazionale nel cercare una strada per una tassazione minima\u00bb, ha spiegato il ministro tedesco a Venezia. Rispondendo a una domanda su una 'digital tax' a livello di Unione Europea, inoltre, Scholz ha detto che ci\u00f2 che serve \u00e8 una soluzione globale. Oggi, infatti, sar\u00e0 redatto il documento finale dell'incontro dei governatori delle banche centrale e dei ministri delle Finanze del G20, che dovrebbe prevedere tra i punti un accordo formale sulla tassazione minima globale delle multinazionali. Intanto nella citt\u00e0 sono stati rafforzate le misure di sicurezza: elicotteri e droni sorvolano la Laguna dalle prime ore del mattino. Questo pomeriggio \u00e8 attesa la principale manifestazione contro il summit, a partire dalle 14.30. Intanto, ieri, il G20 finanze ha incassato il 's\u00ec' di principio all'accordo sulla tassazione delle multinazionali, ma il tema, nella prima giornata di vertice dei ministri delle Finanze e Governatori, viene quasi messo in secondo piano dal livello crescente di allarme sulle pandemie, che richiedono 75 miliardi di dollari per una risposta adeguata, e dal riscaldamento globale dove l'Ue prende nuovamente l'iniziativa. ", "fpath": "https://www.lastampa.it/economia/2021/07/10/news/g20-yellen-progressi-su-clima-e-pandemia-giornata-produttiva-1.40483056"}
{"id": 3, "text": "L'emergenza sanitaria ha portato con s\u00e9 pesanti ripercussioni sul quadro economico e sociale italiano che per\u00f2, grazie alle misure di sostegno e alla ripresa delle attivita', vede delinearsi il rimbalzo tanto atteso. E' quanto sostiene l'Istat nel suo Rapporto annuale 2021, sottolineando per\u00f2 alcuni aspetti che ancora pesano come la disoccupazione e la povert\u00e0 assoluta che tocca oltre 2 milioni di famiglie. \u00abNonostante un moderato recupero occupazionale nei mesi recenti, a maggio ci sono 735 mila occupati in meno rispetto a prima dell'emergenza\u00bb, si legge- E ancora: \u00abI trasferimenti alle famiglie hanno limitato la caduta del reddito disponibile (-2,8%) - osserva il rapporto - il calo dei consumi \u00e8 stato ben pi\u00f9 ampio di quello del reddito, di conseguenza il tasso di risparmio \u00e8 quasi raddoppiato. I consumi sono scesi pi\u00f9 nel Nord che nel Centro e nel Mezzogiorno. Nel complesso, la spesa per alimentari e per l'abitazione \u00e8 rimasta invariata, mentre si sono ridotte molto quelle piu' colpite dalle misure restrittive sulle attivit\u00e0 e dalle limitazioni agli spostamenti e alla socialit\u00e0. L'incidenza della povert\u00e0 assoluta, misurata sui consumi, e' in forte crescita, soprattutto nel Nord\u00bb. Fa da sfondo un nuovo minimo storico di nascite dall'Unita' d'Italia e un massimo di decessi dal secondo dopoguerra. Oltre due milioni di famiglie in povert\u00e0 La povert\u00e0 assoluta \u00e8 in forte crescita e interessa nel 2020 oltre 2 milioni di famiglie (7,7% dal 6,4% del 2019) e piu' di 5,6 milioni di individui (9,4% dal 7,7%). La condizione peggiora di piu' al Nord che al Centro e nel Mezzogiorno. Cala anche il reddito primario delle famiglie che e' sceso di 92,8 miliardi di euro (-7,3%). I massicci interventi pubblici di redistribuzione hanno fornito un contributo positivo di circa 61 miliardi di euro, compensando due terzi della caduta e sostenendo il potere d'acquisto delle famiglie. A fronte della discesa molto piu' ampia della spesa, la propensione al risparmio e' salita dall'8,1 al 15,8%. Imprese a rischio La crisi sanitaria ha compromesso in molti casi la solidita' delle imprese: nel primo semestre del 2020 oltre tre quarti delle aziende industriali con almeno 20 addetti hanno registrato ampie cadute di fatturato, sia sul mercato nazionale sia su quello estero. Risultano strutturalmente a rischio la meta' delle micro (3-9 addetti) e un quarto delle piccole (10-49 addetti), soprattutto nel terziario. Record negativo delle nascite Un nuovo minimo storico di nascite dall'Unita' d'Italia e un massimo di decessi dal secondo dopoguerra. Nell'anno del Covid in Italia si sono avuti 746.146 decessi, il valore piu' alto registrato nel nostro Paese dal secondo dopoguerra: rispetto alla media 2015-2019 si sono avuti 100.526 decessi in piu' (15,6% di eccesso). La speranza di vita alla nascita, per il complesso della popolazione (maschi e femmine insieme), e' scesa a 82 anni, ben 1,2 anni sotto il livello del 2019. Il record negativo del numero di nascite toccato in Italia nel 2019 e' stato di nuovo superato nel 2020. Ma mentre il calo continua a gennaio e febbraio di quest'anno, a marzo si registra una lieve inversione di tendenza. Consumi e investimenti Secondo l'Istituto di statistica, negli ultimi mesi c\u2019\u00e8 una convergenza di tutte le principali economie verso un sentiero di veloce recupero a cui il nostro Paese sembra essersi agganciato. Il Pil italiano, dopo la caduta dell'anno passato (-8,9%) dovuta essenzialmente al crollo della domanda interna, \u00e8 previsto in rialzo del 4,7% nel 2021. La robusta ripresa dell'attivit\u00e0, dei consumi e degli investimenti, previsti nel 2021 saranno spinti anche dall'avvio del Pnrr. - Pnrr decisivo Considerando gli investimenti programmati per la parte riconducibile a voci specifiche, gli effetti del Pnrr sono quantificabili, secondo un esercizio di simulazione, in un innalzamento del livello del Pil - rispetto allo scenario base - compreso tra il 2,3 e il 2,8 per cento nel 2026, con impatto che aumenta al crescere dell'intensit\u00e0 della componente immateriale della spesa (R&S, software, altri prodotti della propriet\u00e0 intellettuale). Inoltre, il Piano Nazionale di Ripresa e Resilienza avr\u00e0 effetti anche sulla prolungata stagnazione della produttivit\u00e0 del lavoro che contraddistingue il nostro paese concentrandosi sulla ripresa del processo di accumulazione del capitale materiale e immateriale e il rafforzamento del percorso verso la transizione energetica ed ecologica. ", "fpath": "https://www.lastampa.it/economia/2021/07/09/news/istat-l-economia-riparte-ma-l-italia-e-piu-povera-1.40479696"}
{"id": 4, "text": "Un mondo sempre pi\u00f9 fragile e instabile, in cui la globalizzazione \u00e8 da considerarsi come \u201cscardinata\u201d. Dal recente passato, senza dubbio, ma anche dagli stessi soggetti economici che la producono. Lavoratori precari, spesso, che hanno poca fiducia nel futuro. Il XXV Rapporto sull\u2019economia globale e l\u2019Italia, a cura del Centro Einaudi e di Intesa Sanpaolo, traccia la mappa di cosa bisogna aspettarsi nel mondo post Covid-19. L\u2019evidenza \u00e8 che la speranza dei primi mesi pandemici, con il mantra \u201cAndr\u00e0 tutto bene\u201d, difficilmente diventer\u00e0 realt\u00e0. La ripresa c\u2019\u00e8 e ci sar\u00e0, ma ineguaglianza e criticit\u00e0 sistemiche resteranno. Un impatto senza precedenti. E che diventer\u00e0 sempre pi\u00f9 evidente nei prossimi anni. L\u2019arrivo del coronavirus Sars-Cov-2 ha generato lacerazioni che sono destinate a restare nella societ\u00e0 contemporanea. A rimarcarlo \u00e8 lo studio firmato dal Centro Einaudi, in collaborazione con Intesa Sanpaolo, presentato oggi a Torino. La ripartenza, il rimbalzo economico, c\u2019\u00e8. Ma questa si deve considerare come quasi \u201cfisiologica\u201d. Il problema, spiegano gli economisti del Centro Einaudi, sar\u00e0 gestire le incertezze future e l\u2019instabilit\u00e0 permanente che rischiano di accompagnare il futuro globale. Del resto, le conseguenze sono state senza precedenti. Il rapporto snocciola i dati della crisi economica che il Covid-19 ha provocato: \u201c12-15mila miliardi di dollari e 300 milioni di posti di lavoro perduti a livello globale, secondo una prima stima pubblicata a giugno su Global Economic Prospects della Banca Mondiale, poi raddoppiata a 30mila miliardi a dicembre, di cui 16mila imputabili ai soli Stati Uniti. Sempre la Banca Mondiale ritiene che le persone in povert\u00e0 assoluta cresceranno di almeno 150 milioni entro il 2021. Il Prodotto interno lordo (Pil) mondiale lo scorso anno \u00e8 calato del 5,2%, il peggior risultato degli ultimi ottant\u2019anni\u201d. Numeri che modificheranno per decenni l\u2019economia mondiale. Cruciale sar\u00e0 dunque la consapevolezza di dove si \u00e8, in un mondo con meno certezze. Non solo a livello economico, ma lavorativo. \u00c8 emblematico il caso di Amazon. Come spiega il rapporto \u201ctra gennaio e ottobre del 2020 il gruppo di Seattle ha aggiunto al proprio organico nel mondo la cifra record di 427.300 nuovi addetti, spingendosi oltre la soglia di 1,2 milioni di dipendenti diretti, circa il 50 per cento in pi\u00f9 rispetto all\u2019anno precedente\u201d. Numeri impressionanti per far fronte alle esigenze dei consumatori che, complici i lockdown necessari per contenere i contagi da coronavirus, si sono dovuti adattare, volenti o nolenti, agli acquisti online. Il problema non \u00e8 per\u00f2 la digitalizzazione, ma il suo adattamento alla vita lavorativa. Il rapporto fa notare infatti un aspetto che gi\u00e0 ora \u00e8 tema di discussione in ambito accademico. \u201cGuardando alle pratiche lavorative, sulle quali si \u00e8 sviluppata un\u2019ampia pubblicistica, numerosi osservatori sottolineano una riedizione neofordista della polarizzazione tra \u00abcolletti blu\u00bb e \u00abcolletti bianchi\u00bb, con i primi incardinati in processi produttivi robotizzati, molto formalizzati, monitorati e con ridotti margini di autonomia, mentre i secondi sono inclusi in schemi gestionali che puntano, all\u2019opposto, allo sviluppo dell\u2019autonomia e della propensione al l\u2019innovazione, sovente scardinando i capisaldi del lavoro novecentesco, come l\u2019orario di lavoro\u201d, dice l\u2019analisi, firmata da Giorgio Vernoni in questo caso. Quindi, da un lato situazioni di lavoro pi\u00f9 severe e meno remunerative sotto il profilo della gratificazione personale, dall\u2019altro estrema flessibilit\u00e0 e pi\u00f9 appagamento generale. In altre parole, \u00e8 legittimo attendersi un nuovo conflitto sociale, e pi\u00f9 ineguaglianza. Gli strascichi della pandemia, per\u00f2, non si fermeranno solo al mondo del lavoro. L\u2019altro aspetto da tenere sotto monitoraggio nei prossimi decenni \u00e8 il processo di decarbonizzazione. Oltre ai rischi sanitari, e il rapporto non esclude che nuove pandemie possano giungere, ci sono quelli climatici. I quasi 50 gradi centigradi della British Columbia sono destinati a diventare una costante? Probabilmente s\u00ec. Cos\u00ec come eventi naturali di incredibile violenza, come nubifragi e tornado. \u00c8 per tale ragione che la transizione energetica dovr\u00e0 essere condotta in maniera veloce e responsabile, fa notare lo studio. Non soltanto per ragioni meramente climatiche, ma anche di inclusivit\u00e0. Per avere un mondo pi\u00f9 equo e pi\u00f9 sano. Sotto questo versante, sar\u00e0 importante osservare le mosse geopolitiche dei prossimi anni. L\u2019Europa sembra essere il continente posizionato meglio, ma gli Stati Uniti di Joe Biden possono entrare in un percorso virtuoso gi\u00e0 a cominciare dal 2021. La vera partita, spiegano gli analisti del Centro Einaudi, si giocher\u00e0 sulla Cina, il maggiore emittente di anidride carbonica al mondo. E per l\u2019Italia? Quale ruolo avr\u00e0 il Paese che si appresta a utilizzare gli oltre 200 miliardi di euro del Piano nazionale di ripresa e resilienza (Pnrr) non \u00e8 chiaro, all\u2019interno del \u201cdisordine\u201d globale. Tuttavia, sottolinea il rapporto, nella fase di ricostruzione si dovr\u00e0 tenere conto di un fenomeno, quello dei Neet, ovvero i giovani inattivi, che non studiano e non lavoravo. Dice l\u2019analisi: \u201cLa quota di giovani sotto i 29 anni che non studiano e non lavorano sia particolarmente elevata nel nostro Paese, pari al 22 per cento circa del totale. Anche considerando il solo gruppo di giovani inattivi che non studiano \u2013 ed escludendo quindi dal conteggio i debolmente attivi e i disoccupati \u2013 l\u2019Italia risulta tra i Paesi europei con il dato pi\u00f9 alto\u201d. Riuscire a includere nel mondo del lavoro questa generazione di invisibili sar\u00e0 una delle sfide maggiori per l\u2019Italia. E dovrebbe essere una delle priorit\u00e0 per garantire un futuro sostenibile al Paese. ", "fpath": "https://www.lastampa.it/economia/2021/07/08/news/dopo-il-covid-c-e-la-ripresa-ma-restano-rischi-e-incertezze-1.40475605"}
{"id": 5, "text": "Piazza Affari ha concluso la giornata in lieve rialzo, con il Ftse Mib +0,23% a 25.284 punti. A sostenere il listino, a fronte di dati macroeconomici deboli, la convinzione degli investitori che una ripresa incerta porter\u00e0 le banche centrali a mantenere a lungo le politiche espansive. Fra i titoli principali di Borsa Italiana scattano i farmaceutici (Recordati +3,27%) e le costruzioni (Buzzi +2,88%); soffrono invece i titoli pi\u00f9 legati al ciclo economico, come le banche (Unicredit -1,57%), i petroliferi (Saipem -2,80%, Tenaris -1,49%) e l\u2019industria (Stellantis -0,82%, Leonardo -1,09%). Per Tim un -1,88%.    ", "fpath": "https://www.lastampa.it/economia/2021/07/07/news/in-borsa-scattano-recordati-e-buzzi-1.40472832"}
{"id": 6, "text": "Riapertura e vaccinazioni mettono le ali ai piedi della ripresa dell\u2019Eurozona e ancor pi\u00f9 a quella dell\u2019Italia. Nel giro di due mesi la Commissione europea aggiunge uno 0,6% al Prodotto interno lordo dell\u2019area Ue dove circola la moneta unica, ma il rialzo tricolore \u00e8 dell\u20190,8%. I numeri della crescita economica italiana con solo il 12 maggio scorso stimavano una progressione del Pil del 4,2% alla fine del 2021 e del +4,4% alla fine del 2022, sono ora aggiornati \u2013 come anticipato da La Stampa \u2013 a +5% e +4,2%. Si perder\u00e0 qualcosina il prossimo anno, ma le previsioni economiche d\u2019estate dell\u2019esecutivo comunitario sanciscono un rimbalzo migliore di ogni aspettativa. Il super-rimbalzo italiano si spiega con \u00abla consistente revisione al rialzo del Pil nel primo trimestre e alla risposta pi\u00f9 forte del previsto dell\u2019attivit\u00e0 economica all\u2019allentamento della mobilit\u00e0 e delle restrizioni alle imprese\u00bb. La crescita del Pil reale ha acquisito ulteriore slancio nel secondo trimestre e \u00abdovrebbe rafforzarsi notevolmente nella seconda met\u00e0 dell'anno\u00bb. L\u2019Italia ha dunque risposto bene, tanto che gli operatori economici e di mercato guadano con rinnovato ottimismo. \u00abGli investimenti pubblici e privati, sostenuti dalla diminuzione dell'incertezza delle imprese sulle prospettive della domanda e sull'attuazione del Piano di ripresa e resilienza, sono destinati a rimanere il principale motore di crescita\u00bb. Ci si fida dell\u2019Italia, in sostanza, nonostante un \u00abgrado ancora consistente di fiacchezza del mercato del lavoro\u00bb che non permette di sfruttare pienamente i potenziali di crescita e su cui il governo Draghi dovr\u00e0 lavorare. L\u2019Italia \u00e8 il settimo Paese dell\u2019Eurozona per rimbalzo economico nel 2021, davanti alla Germania (+3,7%). Solo Irlanda (+7,2%), Spagna (+6,2%), Francia (+6%), Slovenia (+5,7%) e Malta (+5,6%), Belgio (+5,4%) registrano dati migliori di quello italiano. Nel 2022 perder\u00e0 slancio il rimbalzo tricolore, mentre acquister\u00e0 vigore quello degli altri partner, con l\u2019Italia undecisimo Paese su 19 per ritmi di crescita. Rispetto a quando l\u2019italia era maglia nera per ritmi di crescita tutta un\u2019altra storia. Una storia di successo nazionale ed europea. \u00abQuesta previsione incoraggiante \u00e8 possibile anche grazie alle scelte politiche giuste fatte al momento giusto\u00bb, scandisce Valdis Dombrovskis. Il vicepresidente esecutivo per un\u2019Economia al servizio delle persone sembra premiare l\u2019operato di Mario Draghi, ma tiene a precisare anche il ruolo svolto dall\u2019Ue. \u00abQueste previsione tiene conto del grande impulso che il Recovery fund fornir\u00e0 alle nostre economie nei prossimi mesi\u00bb. Nel riconoscere il merito dell\u2019impalcatura anti-crisi concepita a Bruxelles, conferma la validit\u00e0 del piano nazionale che Bruxelles inizier\u00e0 a finanziare nelle prossime settimana. Le previsioni economiche d\u2019estate, come quelle d\u2019inverno, non sono complete. Non contengono tutti gli indicatori macro-economici. Ma basta quello del Prodotto interno lordo, per Paolo Gentiloni, per inviare la raccomandazione specifica valida per tutti: vaccinare. I rischi al ribasso \u00absono alti ma bilanciati\u00bb, dice il commissario per l\u2019Economia, spiegando che dipende dall\u2019andamento della crisi sanitaria e da come gestirla. \u00abDobbiamo raddoppiare i nostri sforzi di vaccinazione, basandoci sugli impressionanti progressi compiuti negli ultimi mesi. La diffusione della variante Delta \u00e8 un duro promemoria che non siamo ancora usciti dall'ombra della pandemia\u00bb. ", "fpath": "https://www.lastampa.it/economia/2021/07/07/news/bruxelles-conferma-la-crescita-dell-italia-al-5-merito-delle-sue-scelte-politiche-1.40471711"}
{"id": 7, "text": "Un piano industriale che triplica gli investimenti e li porta a 16 miliardi in dieci anni, strutturato in due soli pilastri: 10 miliardi alla transizione energetica e 6 all\u2019economia circolare. Il nuovo corso di A2A \u00e8 quello di una societ\u00e0 che passa da una fase di consolidamento ad una di crescita, spiega l\u2019ad Renato Mazzoncini. Scommettendo naturalmente sulla svolta green che attraverser\u00e0 tutta l\u2019Europa e su un\u2019espansione territoriale. I primi mesi dopo il lancio del piano industriale hanno dato risultati incoraggianti: titolo ai massimi a Piazza Affari, primo trimestre con aumento del 27% dei ricavi e del 21% dell\u2019Ebitda rispetto a 2020 e 2019. L\u2019obiettivo \u00e8 garantire un utile netto in crescita di oltre l\u20198% medio annuo, con dividendi in aumento del 3%. Mazzoncini, in quale direzione va il vostro gruppo? \u00abNella stessa direzione indicata dal Recovery Plan: green e sostenibilit\u00e0 sono centrali nel nostro piano. Uno dei punti chiave del nostro lavoro \u00e8 stato semplificare per gli investitori la lettura di quanto stiamo facendo. Per questo abbiamo accorpato tutto in due pilastri: economia circolare con ciclo dei rifiuti, ciclo idrico e teleriscaldamento e poi tutto il resto nella transizione energetica. Poi abbiamo semplificato anche le strutture che devono realizzare il piano: da cinque a tre business unit, eliminando tra l\u2019altro quella che si occupava dei mercati esteri, perch\u00e9 l\u2019Europa ormai va considerata mercato interno. In pi\u00f9 abbiamo inserito nella stessa unit\u00e0 l\u2019area mercato e quella di generazione: lo sviluppo delle rinnovabili per anni si \u00e8 basato sugli incentivi e ha attratto player atipici come i fondi di investimento, ora che bisogna moltiplicare per dieci la capacit\u00e0 produttiva serve un cambio di passo e vogliamo sfruttare il vantaggio di avere competenze importanti al nostro interno, quali energy management, capacit\u00e0 di dispacciare varie fonti di energia e una solida base clienti\u00bb. Perch\u00e9 avete investito pi\u00f9 sulla transizione energetica che sull\u2019economia circolare? \u00abPerch\u00e9 in quel campo \u00e8 chiarissimo cosa si debba fare, il tema \u00e8 solo l\u2019esecuzione di programmi ben definiti: per arrivare decarbonizzati al 2050, va catturata una piccola parte dell\u2019infinita energia rinnovabile di cui dispone il pianeta e i nostri figli non avranno il problema dell\u2019energia\u00bb. Quali sono i principali obiettivi green del piano? \u00abNel settore ambientale vogliamo consolidare il nostro ruolo di azienda leader italiana e tra le grandi in Europa, anche con nuovi impianti di recupero di materia per un totale di 2,2 milioni di tonnellate di differenziata e di recupero di energia per un totale di 5,4 milioni di tonnellate. Nel ciclo idrico ridurremo le perdite del 20% e per quanto riguarda la depurazione arriveremo a 1,9 milioni di abitanti serviti. Gli impianti a carbone invece saranno dismessi entro il 2022. Sul fronte dell\u2019energia, puntiamo ad arrivare a 5,7 GW da rinnovabili con investimenti e acquisizioni per 4 miliardi di euro, attraverso solare ed eolico. Per quanto riguarda la decarbonizzazione del settore automobilistico, abbiamo tre obiettivi: installare 6 mila punti di ricarica pubbici, attivare 200 mila contratti per servizi di ricarica e installare oltre 50 mila wallbox di ricarica domestici\u00bb. Quanti dei vostri piani di investimento sono vincolati ai finanziamenti del Recovery? \u00abSu 16 miliardi, solo 200 milioni per la connessione della centrale di Cassano d\u2019Adda alla rete di teleriscaldamento di Milano: \u00e8 necessario per essere competitivi. Complessivamente, ben 8 miliardi sono riconducibili a progetti autofinanziati ma legati agli obiettivi del Recovery. Diciamo, quindi, che noi siamo pronti a utilizzare, in aggiunta alle nostre risorse, anche eventuali finanziamenti provenienti dal Recovery. Possiamo dire che noi sappiamo dove, quando e come aprire i nostri \u201ccantieri\u201d: siccome quei soldi vanno spesi entro il 2026, chi \u00e8 pronto sar\u00e0 il candidato naturale per gli enti locali. E noi siamo pronti\u00bb. Avete programmato il raddoppio dei clienti in dieci anni. Dove e in che modo? \u00abL\u2019obiettivo \u00e8 passare dagli attuali 2,9 milioni di clienti ai sei attesi per il 2030. Il 40% degli clienti italiani delle multiutility \u00e8 rimasto legato al servizio di maggior tutela. \u00c8 un regime che andr\u00e0 a scadenza tra pochi mesi e a quel punto milioni di clienti andranno all\u2019asta. Solo aziende strutturate come la nostra saranno capaci di partecipare con efficacia. Inoltre siamo forti sul digitale anche tramite la neonata societ\u00e0 NeN e attraverso questo canale ci aspettiamo di conquistare un milione di utenti entro il 2030. L\u2019obiettivo \u00e8 uscire dalla storica base territoriale lombarda, il Centro-Sud \u00e8 il bacino di crescita naturale\u00bb. ", "fpath": "https://www.lastampa.it/economia/2021/06/24/news/per-a2a-e-l-ora-della-crescita-con-l-onda-green-investimenti-per-16-miliardi-e-raddoppio-dei-clienti-1.40426889"}
{"id": 8, "text": "Gli indici della Borsa di Milano concludono la giornata in netto rialzo: Ftse Mib +1,38% a 25.422 punti e All Share +1,31% a 30.738. Le indicazioni dal mercato del lavoro americano e quelle sugli ordini di beni durevoli sono risultate in miglioramento ma meno delle attese, e gli investitori ritengono che questo per le Borse sia un buon segnale, perch\u00e9 indurr\u00e0 la Federal Reserve a mantenere pi\u00f9 a lungo una politica monetaria espansiva. Ad avvantaggiare il mercato italiano anche l'opinione di Barclays, secondo cui nonostante i rialzi le valutazioni di Piazza Affari restano basse, e quindi interessanti. Sul listino principale due soli titoli in negativo: Banco Bpm (-1,13%) e Telecom Italia (-1,01%) mentre fanno meglio di tutti Nexi (+4,05%), Diasorin (+3,20%), Unicredit (+2,76%) e Amplifon (+2,61%). ", "fpath": "https://www.lastampa.it/economia/2021/06/24/news/i-dati-macro-usa-avvantaggiano-piazza-affari-1.40426352"}
{"id": 9, "text": "Una seduta in profondo rosso. Le borse europee, partite male, al giro di boa sprofondano, con le vendite che colpiscono tutti i settori. A Piazza Affari il Ftse Mib, maglia nera fra le borse del Vecchio Continente, cede il 2,70% a 24.604 punti, mentre lo spread Btp-Bund sale a 108 punti. Gi\u00f9 anche Madrid (-2,6%), Parigi (-2,2%), Londra (-1,8%) e Francoforte (-1,6%). Sul listino principale milanese Cnh Industrial cede il 4,03%, Stm il 3,98% e Moncler il 3,96%. Ribassi oltre i tre punti percentuali anche per Banco Bpm, Unicredit, Bper, Altantia, Stellantis e Buzzi Unicem. A pesare, spiegano gli analisti, sono le preoccupazioni degli investitori sulla variante delta del coronavirus e le ipotesi di un inasprimento della politica monetaria da parte della Fed. Mentre la Bce alza il sipario sull'accordo raggiunto in merito alla revisione del quadro strategico della politica monetaria, iniziata a gennaio del 2020 e sospesa durante la pandemia, la banca centrale americana nei verbali dell'ultima riunione, ha messo l'accento sull'elevata incertezza dell'economia, pur discutendo ampiamente al suo interno una riduzione degli acquisti di asset. \u00abLo standard di \u201csostanziali ulteriori progressi\u201d non \u00e8 ancora stato centrato, anche se i progressi sono attesi continuare\u00bb, si legge nei verbali della riunione del 15 e 16 giugno. La Fed da mesi ripete di voler vedere \u00absostanziali ulteriori progressi\u00bb prima di decidere sul tapering, ovvero la riduzione degli acquisti di asset, che al momento procede a 120 miliardi di dollari al mese. In ogni caso \u00abdiversi partecipanti hanno menzionato di attendersi che le condizioni per ridurre la velocit\u00e0 degli acquisti saranno centrate prima di quanto previsto nelle riunioni precedenti\u00bb, prosegue la Fed mettendo in evidenza come i dati economici dei prossimi mesi consentiranno una \u00abmigliore valutazione della traiettoria del mercato del lavoro e dell'inflazione\u00bb. Pochi invece all'interno della banca centrale prevedono che l'economia sar\u00e0 pronta per un aumento dei tassi \u00abprima delle attese\u00bb. La maggior parte dei componenti della Fed infatti ritiene l'incertezza sull'outlook economico \u00abelevata\u00bb e questo implica una \u00abincertezza significativa anche sulla strada appropriata per i tassi di interesse\u00bb. Il dibattito sulla riduzione degli acquisti proseguir\u00e0 alla prossima riunione del 27-28 luglio. Nella Fed c'\u00e8 un accordo di massima sul fatto che \u00abper una prudente pianificazione, \u00e8 importante essere ben posizionati per ridurre gli acquisti, se necessario, in risposta a inattesi sviluppi economici, inclusi progressi pi\u00f9 rapidi delle attese\u00bb. ", "fpath": "https://www.lastampa.it/economia/2021/07/08/news/le-borse-affondano-piazza-affari-e-la-peggiore-d-europa-1.40475923"}
{"id": 10, "text": "Entrare nell\u2019agenda dei club inglesi, e farlo in gruppo, \u00e8 il segno che qualcosa \u00e8 cambiato. L\u2019Italia, nella sua storia, ha vinto e il successo \u00e8 stato il sigillo alla nostra tradizione: difesa, contropiede, esaltazione delle virt\u00f9 nazionali nella tempesta. Questa Italia non ha ancora vinto perch\u00e9 l\u2019ultima tappa verr\u00e0 decisa domenica, ma se ci fosse il premio della giuria di esperti sarebbe gi\u00e0 nella bacheca della Figc. Quali gli effetti speciali? O, meglio, quale la causa di tanta credibilit\u00e0 oltreconfine? Gli azzurri piacciono per il modo poco italiano con il quale vivono le sfide, anche le pi\u00f9 difficili. E il modo italiano di stare in campo entra in scena quando serve blindare il verdetto o portarlo il pi\u00f9 avanti possibile come con la Spagna. Euro2020, quel folle di Roberto Mancini racconta il suo torneo Nella casa del campionato, unico a rimanere in piedi senza particolari scossoni dovuti al Covid, arrivano ragazzi corteggiati e ammirati. Cos\u00ec, capita che il Liverpool abbia messo gli occhi addosso a Domenico Berardi, mai uscito da Sassuolo e, ora, tentato dal grande salto: Berardi \u00e8 quel classico tipo di giocatore che per rendere al meglio deve sentirsi protetto dall\u2019ambiente, ma l\u2019idea di sostituire Salah nei pensieri del maestro Klopp (per lui pronti circa 40 milioni) potrebbe cambiargli prospettive. Da Londra i riflettori sono puntati sul nostro centrocampo: Locatelli e Pessina si ritrovano al centro dei desideri di Arsenal e Chelsea. Locatelli vuole la Juve, la Juve Locatelli e finito Euro 2020 ci sar\u00e0 l\u2019incontro, forse decisivo: alla finestra rimane l\u2019Arsenal e il timore che un\u2019offerta dei Gunners sui 50 milioni di euro possa sparigliare i giochi c\u2019\u00e8. Pessina rilegge il suo passato e si stropiccia gli occhi: nel 2015 fu acquistato dal Milan di Galliani per 20 mila euro finiti nel bilancio del Monza, nel 2017 fu ceduto all\u2019Atalanta per un milione dentro all\u2019operazione Conti in rossonero e, oggi, il ragazzo che scrive il diario di bordo azzurro vale 35 milioni, cifra che il Chelsea potrebbe mettere sul tavolo per arricchire il suo centrocampo gi\u00e0 ricco con Jorginho e Kant\u00e8. L'Italia e le finali agli Europei: storie di gioia e grandi delusioni dal 1968 al 2012 Scendendo in difesa, la rivelazione Di Lorenzo ha scomodato le riflessioni del Manchester United. \u00abLa Premier mi piace, molto: c\u2019\u00e8 tutto, ritmo, un cross dopo l\u2019altro e ogni gara \u00e8 una battaglia...\u00bb, ha raccontato l\u2019esterno destro del Napoli. Quanto pu\u00f2 valere l\u2019ex empolese ora che l\u2019Europeo lo ha messo in vetrina? Lo United pu\u00f2 spingersi fino ai 20 milioni per un interprete che in Inghilterra considerano adatto al loro campionato. Manchester City, lo stesso Chelsea e anche l\u2019Arsenal sono impegnate in una corsa a tre per capire se esista la possibilit\u00e0 di strappare Bastoni all\u2019Inter, al momento considerato incedibile, ma visti i tempi e la crisi economica di incedibile non ci pu\u00f2 essere nessuno. E, Mancini? La Figc ha giocato d\u2019anticipo e con saggezza ha trovato l\u2019accordo: il nuovo contratto firmato alla vigilia dell\u2019avventura europea passa da una scadenza fissata nel 2022 ad una fine del rapporto dopo il Mondiale del 2026 con un ingaggio raddoppiato, da 2 a 4 milioni di euro. Mancini ama tutto dell\u2019Italia e del suo lavoro, ma, allo stesso tempo, il ct azzurro \u00e8 il tecnico con pi\u00f9 appeal di tutti per capacit\u00e0 tattiche e gestione del gruppo: davanti all\u2019offensiva di un grane club, anche economica, la Figc avr\u00e0 la forza di resistere e Mancini la volont\u00e0 di smarcarsi? Presto per dirlo. E, soprattutto, fuori luogo a un giorno dalla magia di Wembley. ", "fpath": "https://www.lastampa.it/topnews/sport/2021/07/10/news/mancini-e-i-suoi-ragazzi-1.40482716"}
{"id": 11, "text": "DALL\u2019INVIATO A SPIELBERG. \u00abMercedes ha il piacere di annunciare un\u2019estensione di due anni del contratto con il sette volte campione del mondo Lewis Hamilton\u00bb. Nel momento sportivamente pi\u00f9 complicato della sua storia recente, la casa tedesca rilancia puntando sul suo pilota numero uno. Il comunicato \u00e8 stato diffuso un\u2019ora e mezzo prima dell\u2019ultima sessione di prove libere del Gran premio d\u2019Austria, che si corre nel RedBullRing, il circuito dei rivali. Un gesto di sfida che arriva proprio nella settimana in cui Verstappen, leader del Mondiale con 18 punti di vantaggio, tenter\u00e0 l\u2019allungo in classifica. Al volante della Mercedes dal 2013, Hamilton si \u00e8 aggiudicato sei titoli, ha vinto 77 gran premi ed \u00e8 partito 74 volte in pole position, in quello che finora \u00e8 stato il pi\u00f9 grande rapporto tra un pilota e una scuderia nella storia della Formula 1. Il contratto per quest\u2019anno \u00e8 stato firmato con notevole ritardo solo nel febbraio scorso. Stavolta le parti hanno voluto evitare di trascinare a lungo la situazione, soprattutto in un campionato che richieder\u00e0 grande impegno contro la Red Bull al momento favorita. Hamilton, dunque, guider\u00e0 una \u00abFreccia nera\u00bb (ma nel contratto potrebbe essere previsto un ritorno al classico colore argento) nel 2022 e 2023, decima e undicesima stagione con il team di Brackley. I dettagli del contratto Come da tradizione, la F1 non rivela i particolari dell\u2019ingaggio. Con Lewis si vola su cifre oltre i 40 milioni annui, che si mescolano all\u2019impegno della casa tedesca al suo fianco nelle battaglie sociali per l\u2019inclusione e contro il razzismo. A fine contratto Lewis sar\u00e0 alla soglia dei 39 anni, un\u2019et\u00e0 a cui potr\u00e0 decidere di continuare, se i riflessi gli garantiranno le attuali prestazioni, o ritirarsi da pilota pi\u00f9 vincente della F1. Il compagno di squadra Le probabilit\u00e0 che il contratto di Valtteri Bottas venga prolungato sono prossime allo zero. Il prossimo compagno di squadra di Hamilton sar\u00e0 quel George Russell che, in prestito dalla Williams per sostituire il campione malato di Covid, l\u2019anno scorso manc\u00f2 il successo per gli errori del team ai box. Insomma, un avversario vero. Lewis avrebbe preferito il rinnovo di Bottas, ma la Mercedes su questo punto non ha ceduto: Russell viene considerato l\u2019erede del campione. Le dichiarazioni Hamilton: \u00abFatico a credere che sono da nove anni in questo team incredibile e sono eccitato all\u2019idea di starci per altre due stagioni ancora. Abbiamo tagliato molti traguardi insieme, e tanti ancora dobbiamo raggiungerne, in pista e fuori. Sono incredibilmente orgoglioso e grato alla Mercedes per avermi sostenuto nel mio impegno per l\u2019uguaglianza e la diversit\u00e0\u00bb. Toto Wolff, team principal: \u00abAll\u2019ingresso in una nuova era per la Formula 1, non c\u2019\u00e8 niente di meglio che avere Lewis in squadra. Stiamo affrontando una battaglia impegnativa in pista, e anche per questo abbiamo voluto anticipare la firma del contratto, in modo da non avere distrazioni. Finch\u00e9 Lewis avr\u00e0 il fuoco dentro, potr\u00e0 restare con noi quanto vuole\u00bb. ", "fpath": "https://www.lastampa.it/sport/2021/07/03/news/f1-hamilton-in-mercedes-fino-al-2023-l-annuncio-durante-il-fine-settimana-del-gp-d-austria-1.40457791"}
{"id": 12, "text": "DALL\u2019INVIATO A MONACO. Un silenzio tombale. Il presidente della Figc Gabriele Gravina apre le porte dello spogliatoio azzurro nella pancia dello stadio di Monaco di Baviera e scopre la profonda tristezza di un gruppo che al posto di festeggiare l\u2019ingresso tra le quattro regine d\u2019Europa ha un solo pensiero: stare vicino all\u2019amico Spinazzola colpito ancora una volta dalla sfortuna. L\u2019esterno pi\u00f9 veloce e brillante ad Euro 2020 si \u00e8 fermato e nelle prossime ore verr\u00e0 operato per la lesione del tendine d\u2019Achille: l\u2019immagine delle sue lacrime uscendo in barella dal campo sono entrare nelle case di milioni di italiani. \u00ab\u00c8 stato emotivamente coinvolgente rientrare nello spogliatoio al termine della partita e vedere un clima come se avessimo perso perch\u00e9 un compagno di squadra si era infortunato. \u00c8 uno dei momenti che pi\u00f9 ricorder\u00f2 nella mia carriera sportiva: l\u00e0 dentro c\u2019era un silenzio tombale e solo la voglia di condividere il dolore...\u00bb, racconta il numero uno del nostro calcio. Italia, Spinazzola lascia la nazionale in stampelle: l'emozionante saluto dei compagni Spinazzola \u00e8 a Roma dove decider\u00e0 i tempi dell\u2019intervento e, soprattutto, da chi farsi operare, forse in Finlandia dal professor Orawa lo stesso a cui si \u00e8 rivolto in passato David Beckham. Alla carriera del giocatore, oggi giallorosso, si aggiunge un ulteriore carico di cattiva sorte perch\u00e9 Spinazzola si \u00e8 trovato per terra gi\u00e0 molte volte sapendosi, per\u00f2, rialzare sempre. \u00abIl sogno azzurro continua, io torner\u00f2 pi\u00f9 forte di prima...\u00bb, il suo pensiero. Dentro al sogno azzurro, per lui, c\u2019era un posto tra i pi\u00f9 nobili se non il pi\u00f9 nobile: l\u2019Europeo arrivato agli incroci finali stava conoscendo la forza, e la qualit\u00e0, di un ragazzo che sa come mettere la freccia. Euro2020, il grave infortunio di Spinazzola. Compagni e tifosi: Forza, campione! La moglie Miriam Sette lo ha incoraggiato con un toccante messaggio affidato a Instagram: \u00abNiente e nessuno ti lever\u00e0 il sorriso dal viso e presto sarai di nuovo in campo. Siamo tutti orgogliosi di te\u00bb. Nell'immagine il figlio maggiore della coppia, Mattia, che indica il pap\u00e0 sullo schermo. \u00abQuante volte l'hai sognato, immaginato questo Europeo... nessuno lo sa. Ma oggi il treno per te si ferma qui... il famoso treno guidato da te, si \u00e8 fermato. Ci hai fatto vivere 20 giorni meravigliosi ed indimenticabili, chi ti conosce sa quanto vali e in questi giorni lo hai dimostrato a tutta l'Europa\u00bb, scrive Miriam. \u00abOra ti aspetta un'altra battaglia, ma ci sei gi\u00e0 passato, sei forte, la supererai a testa alta con cuore e grinta, ed il sorriso, il tuo magnifico sorriso che nonostante la vita ti stia mettendo un po' troppo spesso a dura prova... mai niente e nessuno te lo lever\u00e0 dal viso, Mai! E presto - aggiunge - sarai di nuovo in campo a gioire con i tuoi compagni\u00bb. \u00abL'ultima cosa ma che \u00e8 la pi\u00f9 importante... hai reso tutti orgogliosi \u2013 conclude la moglie del giocatore della Roma \u2013, ma soprattutto nostro figlio Mattia di soli 3 anni \u00e8 fiero ed orgoglioso del suo pap\u00e0 dall'inizio alla fine. Credo che a fronte di questo non ci sia altro da aggiungere. Dopo la tempesta c \u00e8 sempre il sole, e noi lo sappiamo bene. Sei forte amore mio. Pi\u00f9 forte di prima. Con te, Sempre\u00bb. ", "fpath": "https://www.lastampa.it/sport/calcio/2021/07/03/news/euro-2020-spinazzola-tornero-piu-forte-di-prima-1.40458004"}
{"id": 13, "text": "PARIGI. Sergio Ramos \u00e8 ufficialmente un giocatore del Psg. In una nota il club di Ligue 1 ha annunciato l'ingaggio del 35enne difensore spagnolo, che ha firmato un contratto fino al 2023. \u00abSono molto felice di unirmi al Psg\u00bb, ha commentato Ramos, reduce dalla lunghissima esperienza con il Real Madrid, durata ben 16 stagioni. \u00abQuesto \u00e8 un grande cambiamento nella mia vita, una nuova sfida ed \u00e8 un giorno che non dimenticher\u00f2 mai. Sono molto orgoglioso di far parte di questo progetto ambizioso, far parte di questa squadra con tanti grandi giocatori \u2013 ha detto \u2013 Il Psg \u00e8 un club che si \u00e8 gi\u00e0 dimostrato ai massimi livelli. Voglio continuare a crescere e migliorare e aiutare la squadra a vincere quanti pi\u00f9 trofei possibile\u00bb. La societ\u00e0 lo ha accolto attraverso le parole di Nasser Al-Khelaifi, presidente e ceo del club: \u00abOggi il Psg d\u00e0 il benvenuto a uno dei pi\u00f9 grandi giocatori della nostra epoca. Siamo lieti di annunciare che Sergio Ramos si \u00e8 unito a noi. Sergio \u00e8 un calciatore completo, uno dei migliori difensori nella storia del calcio. \u00c8 un concorrente nato, un leader e un vero professionista. La sua grande esperienza e ambizione \u00e8 in perfetta sinergia con quelle del club. Sono orgoglioso di vederlo con la maglia del Psg e so che i nostri tifosi gli riserveranno un'accoglienza fantastica\u00bb ", "fpath": "https://www.lastampa.it/sport/calcio/2021/07/08/news/adesso-e-ufficiale-sergio-ramos-e-un-nuovo-giocatore-del-psg-1.40475706"}
{"id": 14, "text": "Matteo Berrettini, \u00abThe Hammer\u00bb come lo chiamano ormai sul circuito, perch\u00e9 la sua racchetta con il servizio e il diritto \u00e8 un martello che picchia duro, tiene lontani gli avversari, oggi incontra Hurkacz nella semifinale di Wimbledon (qui la diretta). Ma anche Berrettini il cercatore di avventure e di emozioni, una passione per i ciondoli da recuperare in giro per il mondo. Perch\u00e9 Matteo Berrettini \u00e8 un tennista, anzi un grande tennista, il migliore di sempre che l\u2019Italia ha avuto sull\u2019erba, ma \u00e8 anche un ragazzo curioso del prossimo, della vita, pieno di interessi, dal cinema - ama Tarantino - alla letteratura anche impegnata. Romano, classe 1996, tennisticamente \u00e8 nato al Circolo della Corte dei Conti, sotto la guida di Raul Pietrangeli, a 13 anni si \u00e8 trasferito alla Canottieri Aniene, dove lo ha preso per mano Vincenzo Santopadre, l\u2019ex top 100 italiano che da allora non l\u2019ha lasciato pi\u00f9, guidandolo dai primi successi junior - vedi l\u2019under 18 di Salsomaggiore - fino ai teatri che contano nel tennis dei grandi. Con lui da sempre c\u2019\u00e8 anche Stefano Massari, mental coach, amico, fratello maggiore, che sa sussurrare ai pensieri complessi di Matteo, uno che da giovane se non vinceva si autopunitiva, sprofondava in lunghe malinconie. \u00abMa la forza di Matteo \u00e8 che ogni volta che qualcosa va male lui sa distillarne un insegnamento, e migliora sempre\u00bb. LEGGI ANCHE: Berrettini tra i magnifici quattro a Wimbledon, come lui soltanto Pietrangeli Berrettini tra i magnifici quattro a Wimbledon, come lui soltanto Pietrangeli STEFANO SEMERARO La prima volta per l\u2019infortunio al ginocchio che lo ha tenuto fermo da giovane, quando era sul punto di esplodere. Beffato dal regolamento alle prime Next gen Finals, nel 2017, fra 2018 e 2019 \u00e8 letteralmente esploso. La prima vittoria a Gstaad, nel 2018, l\u2019anno dopo altri due centri, a Budapest, ancora sulla terra e a Stoccarda, il primo sull\u2019erba. E poi la pazzesca semifinale agli Us Open, la prima di un italiano dopo 40 anni, la qualificazione per le Atp Finals di Londra. Il 2020 \u00e8 stato l\u2019anno del rimbalzo, fra Covid e bolle, fra quarantene e tristezze, perch\u00e9 \u00abMatte\u00bb \u00e8 uno che ha bisogno del contatto con la gente, di caricarsi di energia, di dialogare con il mondo. Ancora gli infortuni lo hanno bloccato, ancora lui \u00e8 riuscito a costruirci sopra una nuova piattaforma, e in questo 2021 ha come acceso un secondo stadio di razzi. Dopo Monte Carlo, con la delusione di una eliminazione precoce arrivata dopo un lungo stop dovuto a nuovi problemi fisici, ecco il successo a Belgrado, e poi il trionfo sull\u2019erba: al prestigiosissimo Queen\u2019s, dove nessun italiano dal 1890 a oggi aveva mai vinto. e ora la semifinale ai Championships, nel tempio del tennis. E numero 9 del mondo, 7 nella Race che conta solo i risultati dell\u2019anno solare, ha scavalcato Federer, punta di nuovo alle Finals che quest\u2019anno si giocheranno a Torino. Alto (196), bello, brillante, ha fatto innamorare il circuito con le sue prime a 220 all\u2019ora e i suoi suoi sorrisi da modello, fidanzato con la collega Ajla Tomljanovic, amico di tutti sul circuito. Un ace e una pagina de \u00abIl Lupo della Steppa\u00bb, il libro che gli ha regalato la nonna brasiliana, con cui ha passato molti capodanni a Rio, negli anni in cui per dargli una chance di diventare grande tutta la famiglia, compreso il fratello minore Jacopo, tennista anche lui, giravano di torneo in torneo sul camper. Un inizio umile, un presente strepitoso, un futuro senza apparenti confini per un campione che ha la stoffa dei pi\u00f9 forti italiani, da Pietrangeli a Panatta, ma sa bene che la vita non \u00e8 solo tennis, e il tennis \u00e8 anche vita, emozione, sfida con se stesso. Il pi\u00f9 affascinante dei viaggi che per Matte \u00e8 appena iniziato. Oggi la semifinale sul Centre Court con Hubert Hurkacz, che potrebbe aprigli la stanza che nessun italiano ha mai abitato, una finale di Wimbledon, domani chiss\u00e0. ", "fpath": "https://www.lastampa.it/topnews/sport/2021/07/09/news/berrettini-davanti-a-lui-un-furturo-senza-confini-1.40480122"}
{"id": 15, "text": "Dentro l\u2019Europeo sono entrati insieme. \u00abDove c\u2019\u00e8 uno, c\u2019\u00e8 l\u2019altro...\u00bb, cos\u00ec i due amici. \u00abCiro e Andrea ricordano me e Luca (Vialli, ndr)\u00bb, cos\u00ec il ct Roberto Mancini. Immobile e Belotti si sono separati solo in campo: il centravanti laziale pi\u00f9 titolare, il capitano granata seconda, ed unica scelta viste le tribune in serie del giovane Raspadori. E separati, Immobile e Belotti, saranno anche domenica quando con l\u2019Inghilterra, e in casa dell\u2019Inghilterra, ci giocheremo la coppa vinta solo una volta. C\u2019\u00e8 un filo conduttore, per\u00f2, che attraversa le nostre finali europee, al netto dell\u2019esito: l\u2019Italia, in quelle notti, ha pescato il jolly del suo numero nove classico, o quasi. E se non lo ha pescato, il nove \u00e8 stato, comunque, l\u2019unico a pungere seppur in un contesto spuntato. Cos\u00ec \u00e8 accaduto nel \u201968 quando il giovanissimo siciliano Pietro Anastasi segn\u00f2 il secondo gol alla Jugoslavia nella sfida che assegnava l\u2019Europeo: era il 10 giugno e Anastasi aveva debuttato in azzurro da solo 48 ore nella finale, la prima e poi ripetuta due giorni dopo, contro gli slavi. A Rotterdam, nel 2000, l\u2019allora ct azzurro Dino Zoff lasci\u00f2 in panchina Del Piero e Montella perch\u00e9 decise di dare fiducia a Delvecchio nell\u2019ultimo atto contro la Francia: Delvecchio segn\u00f2 di piatto su cross di Pessotto e quella rete ci stava consegnando il trofeo se non fosse stato per la beffa a cinque secondi dalla fine (1-1 di Wiltord) e prima del golden gol di Trezeguet. E nella notte della disfatta con la Spagna a Kiev (subimmo un poker spietato), fu Di Natale l\u2019unico a puntare la porta spagnola nel pieno della tempesta. L'Italia e le finali agli Europei: storie di gioia e grandi delusioni dal 1968 al 2012 Immobile e Belotti hanno attraversato un Europeo un po\u2019 in altalena. Ciro ha cominciato con i botti: prima uscita con la Turchia primo gol, seconda fatica con la Svizzera ancora a segno. Poi, molta confusione di ruoli e l\u2019ironia dell\u2019Europa per la risurrezione lampo mentre Barella supera Courtois per \u20191-0 al Belgio. Belotti ha vissuto le tappe romane da spettatore o senza squilli quando, contro il Galles, non ha mai visto i pali avversari. Poi, qualche bella intuizione nelle gare ad eliminazione diretta seppur con poco tempo a disposizione e il rigore, forse il pi\u00f9 importante perch\u00e9 calciato dopo l\u2019errore di Locatelli, nella semifinale con la Spagna.A chi toccher\u00e0 in sorte l\u2019Inghilterra? Immobile \u00e8 ancora avanti, seppur di poco, pochissimo e non solo nei confronti dell\u2019amico: Mancini non lo far\u00e0 dall\u2019inizio, ma la tentazione di un tridente leggero nella sua testa, e in corso d\u2019opera, c\u2019\u00e8. Ciro e Andrea rileggono la nostra storia europea e sognano di essere loro i jolly: segnare a Wembley ti rende immortale nel pianeta calcio e farlo dopo un cammino non esaltante rientra nelle abitudini italiane. \u00abChi viene criticato, poi risolve...\u00bb, le parole di Mancini alla vigilia del duello con gli spagnoli e interrogato sulle prestazioni del suo Ciro. Immobile non sembra tagliato per prendersi la Nazionale, questa Nazionale, sulle spalle. Belotti nemmeno, ma le nostre finali sono strane. Euro2020, Verratti: Finale? Sar\u00e0 una partita storica, il nostro sogno fin da bambini", "fpath": "https://www.textfixer.com/tools/remove-line-breaks.php"}
{"id": 16, "text": "TORINO. Primo allenamento al Filadelfia con il pallone subito protagonista, poi l\u2019esordio in sala stampa. E\u2019 il giorno di Ivan Juric che con un anno di ritardo sbarca definitivamente nel mondo granata scortato dal patron Urbano Cairo e dal direttore sportivo Davide Vagnati. Un club, e una piazza, che dopo aver visto naufragare i progetti di Mazzarri e Giampaolo scommettono sull\u2019emergente tecnico di Spalato reduce da due ottime annate con il Verona per far uscire il Toro dall\u2019incubo. Se non \u00e8 l\u2019ultima carta, Juric ci assomiglia molto. \u00abOggi \u00e8 il giorno di Juric, ma prima voglio ringraziare Nicola che ha fatto un campionato importante, il suo entusiasmo mi ha contagiato\u00bb, la premessa del presidente granata che poi spalanca le porte alla nuova scommessa. Svelando come scocc\u00f2 la scintilla. \u00abMi colpirono le sue parole dopo un Verona-Inter - cos\u00ec Cairo -, mi diede la sensazione di avere qualcosa di speciale, cos\u00ec chiamai Vagnati per avere informazioni: l\u2019incontro conferm\u00f2 che avevamo di fronte una persona top. Purtroppo il Verona l\u2019anno scorso l\u2019ha bloccato, ma quest\u2019anno ci abbiamo riprovato ed eccolo qua\u00bb. Ivan Juric dimostra subito spalle larghe e la convinzione giusta per accogliere una sfida per niente facile. Non promette miracoli, ma sembra subito calato nella dimensione granata. \u00abQuando si fanno due anni come quelli del Toro \u00e8 chiaro che ci sono problemi da tutte le parti - le prime parole del nuovo allenatore -. Si riparte da un 16\u00b0 e 17\u00b0 posto senza illudere nessuno\u00bb. S\u00ec, per\u00f2 Juric \u00e8 stato preso per un cambio radicale di passo. E anche il diretto interessato ne \u00e8 pienamente consapevole, pronto alla rivoluzione con le armi che ha a disposizione. \u00abCercheremo di migliorare proponendo una calcio aggressivo e dinamico che cerca la verticalit\u00e0 - il suo manifesto -, avr\u00f2 bisogno di tanta energia emotiva e cambieranno i metodi di lavoro, ma dove arriveremo si vedr\u00e0 con il tempo. Inutile fare proclami ora. Per\u00f2 voglio togliere la paura al Toro, dare subito segnali. L\u2019obiettivo \u00e8 creare un Toro forte, che sia riconoscibile anche nelle giornate storte. Il modello da seguire \u00e8 l\u2019Atalanta\u00bb. Concreto, convinto, e capace a spremere al massimo i giocatori: tre virt\u00f9 di Juric che hanno fatto breccia nel cuore di Cairo. \u00abMi piace valorizzare chi alleno - si presenta il tecnico -, a Verona ho fatto crescere tanti ragazzi facendo un 9\u00b0 e un 10\u00b0 posto. Magari un giocatore che valeva 5 adesso \u00e8 salito ad 8 grazie al lavoro e al sacrificio. Mi prendo volentieri questa etichetta di valorizzatore\u00bb. Lo stesso lavoro dovr\u00e0 farlo anche a Torino, una piazza che ha studiato bene prima di abbracciare. \u00abHo scelto il Toro perch\u00e9 con il presidente c\u2019\u00e8 stata subito la sensazione di capirsi - rivela -. E poi ho esaminato la rosa, ci sono una decina di giocatori interessanti dal 1996 in su che possono fare molto meglio. Questa idea di farli maturare mi stuzzica, come quella di far crescere la societ\u00e0 e portare valori. Ho la sensazione che si possa costruire qualcosa. Poi sono sicuro che la rosa migliorer\u00e0 anche grazie al mercato\u00bb. Il Toro innanzitutto dovr\u00e0 sciogliere il nodo Belotti: resta, o sar\u00e0 addio dopo 6 anni?. Dubbi che, in attesa di capire la volont\u00e0 del centravanti, sono ancora presenti nella testa di Cairo. \u00abNegli ultimi mesi non \u00e8 stato il solito Gallo, quello che spesso risolve i problemi - ancora l\u2019editore -, non conosco le ragioni, ma bisogna capire se c\u2019\u00e8 una certa saturazione dell\u2019ambiente e se vorr\u00e0 aderire al nuovo progetto\u00bb. Un discorso che non vale solo per il capitano, come ammette lo stesso Juric. \u00abLui \u00e8 un top player, ma negli ultimi sei mesi non mi \u00e8 piaciuto - cos\u00ec il tecnico -, ora sar\u00e0 lui a scegliere se cambiare, oppure presentarsi da me dicendo che \u00e8 il mio capitano. In altri elementi invece ho gi\u00e0 percepito una certa stanchezza, non c\u2019\u00e8 posto per gente che non \u00e8 contenta\u00bb. La squadra di Juric prender\u00e0 forma nel ritiro a Santa Cristina, per\u00f2 le idee sono gi\u00e0 chiare per quanto riguarda il nucleo da confermare e su cui costruire le speranze per il futuro. \u00abC\u2019\u00e8 un gruppo su cui voglio puntare - dice Juric -, invece altri li devo esaminare, il ritiro servir\u00e0 per questo. Ma l\u2019idea dei nuovi leader \u00e8 gi\u00e0 chiara, sono 10/12 giocatori tra cui Mandragora, Bremer, Sanabria e Lukic. E in porta partir\u00e0 titolare Milinkovic-Savic, Berisha far\u00e0 il secondo. Serve una rivoluzione? Sono difficili da fare, di certo c\u2019\u00e8 bisogno di 4/5 giocatori di spessore, sono sicuro che al momento buono anche il presidente si scalder\u00e0, mi fido della societ\u00e0. Ma quando si prende qualcuno bisogna essere sicuri al cento per cento: ho visto i soldi che ha speso il Toro l\u2019anno scorso, se lo fanno anche con me faccio una festa, non sono abituato a questo lusso\u00bb. La palla torna a Cairo per spiegare il mercato (Sirigu compreso), difendere i cambiamenti in societ\u00e0 e difendersi dalle critiche sempre pi\u00f9 diffuse tra i tifosi al suo operato. Si parte dalla coda. \u00abA parte qualche camion vela folcloristico non vedo tutta questa contestazione - dice -. Comunque se i tifosi non sono soddisfatti hanno ragione, gli ultimi due anni non sono stati all\u2019altezza, ma sottolineo anche che il Toro per dieci anni di fila in Serie A non si vedeva dagli anni 80. Vendere? In questo momento no, l\u2019arrivo di Juric mi ha rimotivato come era gi\u00e0 successo con Nicola\u00bb. Il discorso poi si sposta sulle compravendite. \u00abJuric vuole prima visionare i giocatori a Santa Cristina, poi vedremo - la linea della societ\u00e0 -. Obiettivi? Mi piace l\u2019Atalanta quando parla dei 40 punti per la salvezza. E Sirigu nell\u2019ultimo anno l\u2019ho visto meno felice di essere con noi, forse ha delle ambizioni diverse e allora \u00e8 giusto accontentarlo: le motivazioni sono importanti. Ha 34 anni e una grande esperienza\u00bb. Un vero e proprio terremoto invece ha investito i piani alti del club. \u00abA volte sono necessari i cambiamenti quando senti che \u00e8 arrivato il momento - la verit\u00e0 del presidente del Toro -. Con Bava negli ultimi due anni non era pi\u00f9 come prima, ma neanche il settore giovanile ha prodotto buoni risultati. E\u2019 mancata la giusta sintonia, magari c\u2019\u00e8 stato un po\u2019 di risentimento quando \u00e8 tornato tra i giovani con l\u2019arrivo di Vagnati. Non ho pi\u00f9 avuto sensazioni positive e cos\u00ec ho deciso a favore di Ludergnani, che ha fatto ottime cose a Ferrara. Ho visto in un video il convitto della Spal, mi sono chiesto perch\u00e9 non potesse avercelo anche il Torino: bisognava avere l\u2019idea\u00bb. ", "fpath": "https://www.lastampa.it/sport/calcio/2021/07/08/news/toro-riflettori-su-ivan-juric-1.40476463"}
{"id": 17, "text": "TORINO. Secondo colpo in arrivo in casa Toro. Come aveva anticipato ieri Ivan Juric, il ds Davide Vagnati \u00e8 pronto a tesserare un giovane di belle speranze. Si tratta di Magnus Warming, attaccante esterno danese di 21 anni che ha giocato l'ultima stagione e mezzo nel Lyngby, ma arriva dal settore giovanile del Brondby. Oggi Warming era gi\u00e0 al Filadelfia, con la maglia del Toro, per vedere l'impianto e respirare la prima aria granata, accompagnato dal suo procuratore assieme al ds Vagnati, il vice Moretti e il team manager Pellegri. \u00c8 pi\u00f9 di un indizio sul suo prossimo approdo nel club di Urbano Cairo. LEGGI ANCHE: Toro, Ludergnani \u00e8 il nuovo responsabile del settore giovanile Toro, Ludergnani \u00e8 il nuovo responsabile del settore giovanile FRANCESCO MANASSERO \u00c8 atteso alle visite mediche e poi dovrebbe firmare il nuovo contratto: si parla di un acquisto a titolo definitivo, in attesa di comunicazioni ufficiali. Se tutto andr\u00e0 bene, domani Warming potrebbe gi\u00e0 allenarsi con i nuovi compagni. Il nuovo corso del giovane Toro partir\u00e0 con una scommessa. ", "fpath": "https://www.lastampa.it/sport/2021/07/09/news/calciomercato-l-attaccante-danese-magnus-warming-vestira-granata-1.40480162"}
{"id": 18, "text": "La fortezza di Carcassone espugnata da una palla di cannone, lanciata verso la storia del ciclismo. Nella cittadella medievale dell'Occitania, dove mai il gruppo era riuscito ad arrivare in volata al Tour de France, il velocista pi\u00f9 forte degli ultimi anni, il britannico Mark Cavendish dall'Isola di Man, ha vinto la sua quarta tappa quest'anno, ma soprattutto ha eguagliato il record di Eddy Merckx: 34 successi alla Grande Boucle. Accelerazione straordinaria concentrata in un metro e settanta di altezza, 36 anni suonati, era dato per finito fino a pochi mesi fa. Ha trovato una squadra di maestri negli sprint, la Deceuninck-Quickstep gi\u00e0 programmata per l'irlandese Sam Bennet, votata ora al suo servizio. E ha ritrovato se stesso. \u00abNon voglio pensare a questo\u00bb, ha detto a caldo, parlando del record. Cavendish sa bene che lui e Merckx sono due ciclisti diversissimi, epoche completamente differenti e imparagonabili tra loro. Il belga vinceva tra gli anni '60 e '70 su tutti i terreni, le corse a tappe, le cronometro, in montagna. Cavendish \u00e8 uno specialista delle volate, 12 anni fa ha vinto la classica pi\u00f9 adatta alle ruote veloci, la Milano-Sanremo. La cosa pi\u00f9 simile che hanno i due sono i soprannomi, per assonanza. Eddy, il Cannibale, perch\u00e9 si prendeva tutto quello che poteva, senza lasciare nulla agli avversari. Mark \u00e8 da sempre 'Cannonball' per come esce sparato davanti a tutti gli altri. Sa di avere uno spunto irresistibile, ma anche di dovere tanto ai compagni di squadra. Michael Morkov oggi lo ha pilotato fino a pochi metri dalla linea di arrivo, concludendo secondo davanti al danese Jasper Philipsen. Davide Ballerini era stato il terzo 'vagone' del treno blu della Decenuninck: \u00abAbbiamo fatto la storia\u00bb gli ha urlato Cavendish in italiano, abbracciandolo, poco dopo aver tagliato il traguardo. \u00abI ragazzi sono stati incredibili\u00bb, ha ripetuto anche dopo, nella prima intervista, esausto, al termine della seconda tappa pi\u00f9 lunga del Tour, 219,9 km, con partenza da Nimes. Doveva essere un tranquillo trasferimento, con poco dislivello nella calura della Francia meridionale. E' stato cos\u00ec fino a 60 chilometri dall'arrivo quando l'ennesima caduta ha funestato il gruppo, con una quindicina di corridori finiti in terra e qualcuno anche nella scarpata a margine della strada, costretto a risalire con la bici in spalla. I pi\u00f9 malconci, Simon Yates, terzo al Giro d'Italia e il compagno di squadra nella Bike Exchange Lucas Hamilton: entrambi si sono ritirati. Per il resto Tadej Pogacar, sempre pi\u00f9 in giallo, ha controllato, cercando di rimanere davanti anche nelle fasi pi\u00f9 concitate, lasciando spazio ai velocisti solo nelle ultimissime fasi. Da domani ritornano le montagne, con i Pirenei orientali, e sar\u00e0 una corsa diversa in attesa della terza e decisiva settimana. ", "fpath": "https://www.lastampa.it/sport/ciclismo/2021/07/09/news/tour-cavendish-fa-poker-ed-eguaglia-il-record-di-merckx-1.40480588"}
{"id": 19, "text": "Matteo Berrettini ha battuto in quattro set (6-3 6-0 6-7 6-4 in 2 ore e 34 minuti) il polacco Hubert Hurkacz, che nei quarti aveva eliminato Roger Federer, ed \u00e8 in finale a Wimbledon: \u00e8 il primo italiano a riuscirci, e se la giocher\u00e0 domenica prossima, lo stesso giorno in cui a Wembley l\u2019Italia sfider\u00e0 l\u2019Inghilterra nella finale dei campionati europei di Calcio contro Novak Djokovic che ha superato in tre set il canadese Denis Shapovalov. Nole giocher\u00e0 la sua finale numero 121 in carriera, meno solo di Connors, Federer, Lendl e Nadal - ma solo la prima contro un italiano. Il fattore \u00abW\u00bb \u00e8 tutto azzurro, un tappeto verde che attraversa Londra da nord a sud ovest, prepariamoci ad una delle giornate pi\u00f9 grandi nella storia del nostro sport. Wimbledon, Berrettini in finale d\u00e0 il senso a tutto quello che sta succedendo nell'Italia del tennis Qui a Wimbledon il miglior risultato risaliva a 61 anni fa, la semifinale persa da Nicola Pietrangeli contro Laver nel 1960, mentre era dal 1976, con la vittoria di Adriano Panatta al Roland Garros, che un tennista italiano non arrivava in una finale Slam (fra le ragazze ci sono i due successi di Francesca Schiavone nel 2010 a Parigi e di Flavia Pennetta a New York nel 2015, pi\u00f9 le finali della stessa Schiavone a Parigi nel 2011 e di Sara Errani sempre al Roland Garros l\u2019anno seguente). Tennis, Berrettini, primo italiano in finale a Wimbledon: Troppo anche per un sogno Matteo la partita l\u2019ha dominata letteralmente per due set, e anche nel terzo, che Hurkacz \u00e8 riuscito a strappargli al tie-break, aveva avuto pi\u00f9 di un\u2019occasione. E\u2019 stato poi bravissimo a non deconcentrarsi, mettendo a segno gi\u00e0 nel primo game del quarto set il break che alla fine si \u00e8 rivelato decisivo. \u00abSono senza parole - ha ammesso - Non posso nemmeno dire di aver sognato questo momento perch\u00e9 \u00e8 qualcosa di troppo grosso. Questa, per il momento, \u00e8 la giornata pi\u00f9 bella della mia vita, ma spero che non sia finita qui\u00bb. Nella classifica Atp Matteo Berrettini sale al terzo posto, davanti a lui Stefanos Tsitsipas e Novak Djokovic. ", "fpath": "https://www.textfixer.com/tools/remove-line-breaks.php"}
